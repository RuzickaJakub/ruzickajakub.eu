---
title: 'Vårbalen - Jarní ples informatické sekce'
lang: cs
layout: post
date: 2024-03-23
draft: false
---

Sníh taje, stromy začínají ukazovat svá krásná poupata a pěnkava se vrací ze sluneční dovolené v jižní Asii. Zkrátka jaro je konečně tady! Konglig Datasektionen to ještě jednou oslaví nejkrásnější, nejúžasnější, nejúžasnější a nejkouzelnější událostí, kterou můžeme nabídnout. Jarní ples.

Přesně takto zněl (v překladu) začátek emailu oznamující, že za týden bude možné si zakoupit lístky. Neváhal jsem a rozhodl jsem se, že takovou událost si nemohu nechat ujít. Pro velký zájem se musí lístky na tuto událost losovat a tak jsem byl velmi šťasten, že jsem byl vybrán. Asi týden před plesem dorazil email shrnující důležité informace a vysvětlující, očekávané chování v průběhu. Pro nástin zmíním nejzajímavější části. Ideální formou oděvu je frak, či velká večerní. Samosebou, nic takového ve Stockholmu nemám, a tak se mi ulevilo, že i tmavý oblek je přijatelnou volbou. Explicitně bylo zmíněno, že se infomatik (datalog) nemá chovat jako barbar. Mohlo by se zdát, že se jedná o něco samozřejmého, ale vzhledem k místním zvyklostem v průběhu Gasque (studentských večeří), byl tento odstavec naprosto nutný. Na zvyklosti v průběhu Gasque se podívám v samostatném příspěvku. Po celou dobu večeře je dáma po naší pravici (gentleman po naší levici) naším stolovacím partnerem. 

A nyní má oblíbená část Skålning (přípitek). Rozlišují se tři druhy přípitku: 
1. Skålalgoritmen (přípitkový algoritmus). Běžný přípitek, probíhající následovně. Zvedněte skleničku X rukou, kde X je levá, pokud jste dáma a pravá, pokud jste muž. Připijte si se stolovacím partnerem. Změňte ruku a připijte si s partnerem na druhé straně. Připijte si s partnerem naproti. Napijte se. A nyní v opačném pořadí. Partner naproti, druhé straně, změna ruky a stolovací partner. Tak to bychom měli.  
2. Diskret skålning (diskrétní přípitek). Upoutejte pozornost osoby, se kterou si chcete připít. Lehce pozvedněte svou skleničku. Napijte se.
3. Taktikskålning (taktický přípitek) lze zrealizovat pokud informatik vidí, že doplnění je na cestě. I v tomto případě se přípitek realizuje dle Skålalgoritmen (bod 1.)

Finální informací bylo video připomínající základní taneční kroky, jelikož po večeři přichází taneční část.

Vybaven všemi informacemi, vyžehlenou košilí a motýlkem sem vyrazil směr Lavalhallen, Nacka. Po cestě jsem se učil vázat motýlka, což se nakonec i podařilo. Na místě hrál PromenadorQuestern a hlavní místnost byla krásně, přímo úžasně vyzdobena. Všichni místní studenti opravdu dorazili ve fraku, bylo pouze pár mezinárodních studentů, kteří dorazily "jen" v černém obleku (jakože jsme byli dva). Po úvodní půlhodince jsme se přesunuli ke stolům. Celý večer probíhal ve švédštině a spočíval v třichodovém meny prokládaným proslovy studentů z jiných studentských sekcí (tím myslím, že to nebyli informatici). Každý proslov byl zakončen předáním symbolického daru, například: papírovou slečnou, protože v naší sekci je výrazně méně žen, či cerisovým (to je barva naší sekce) rádiem. Též se předalo velké množství medailí, které si člověk připne na svůj frak. Po večeři následovali dva tance v klasickém stylu - waltz, a pak se rovnou přešlo na afterparty, která trvala asi do jedné hodiny ranní. Celkově se jednalo o velmi pěknou událost.
