---
title: 'Týden 3: Etické hackování & byrokracie'
lang: cs
layout: post
date: 2023-09-10
---

Druhý týden už vše nabralo na obrátkách a není divu, když první zkouškové začíná už 13. října. Akademický rok je sice rozdělen na dva semestry. Ale ty jsou rozděleny na periody, nazývané P1, P2 v zimním a P3, P4 v letním semestru, a v každé z těchto period jsou vyučovány jiné předměty a ty zakončeny zkouškami. Pustil jsem se s nadšením do Etického hackování, kde máme (skrz VPN) přístup do sítě a naším cílem je napadat zařízení na síť připojených. Do kurzu jsem se velmi nadchnul a strávil s ním velkou část týdne. Druhým kurzem, který mám je Umělá inteligence a hluboké architektury. V této části pracujeme v trojčlenných týmech a ty moji zatím moc nekomunikují, tak uvidíme.

Kromě studijních záležitostí začala na pozadí běžných dní probíhat i byrokratická hra. Získal jsem švédské identifikační číslo osoby (Personal identity number) a myslel jsem si, že mám vyhráno. Ale nikoliv, dalším krokem je získání průkazu totožnosti (National ID card) a s průkazem totožnosti, a následné získání bankovní identity (Bank ID). Bankovní identita je například nutná k vytvoření učtu u sl.se (Stockholmská městská doprava) nebo na blocket.se (online bazar). Jelikož jsem občanem České republiky, tak má byrokratická hra i druhou část a tou je získání potvrzení s děsivým názvem: Posouzení studia na zahraničních vysokých školách pro zdravotní, sociální, důchodové a daňové účely. Vyplněný formulář i potvrzení od školy už mám, stačí jen originály doručit na Malou Stranu v Praze.

Bohužel jsem tento týden zaspal a nepořídil žádné fotky. Ale já to snad příští týden napravím.
